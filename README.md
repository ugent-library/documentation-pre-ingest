# Inleiding

Deze website beschrijft het **pre-ingest** werkproces in de [Universiteitsbibliotheek Gent](https://boekentoren.gent/nl). Dit werkproces situeert zich tussen het moment waarop digitaal materiaal wordt aangeboden, en het moment waarop dat materiaal daadwerkelijk wordt opgeladen in het digitale archief van de bibliotheek. Het doel van pre-ingest is het verzekeren van de duurzame digitale archivering van materiaal.

Dit werkproces beperkt zich tot de verwerking van **digital born materiaal** dat ofwel online, ofwel via een fysieke digitale drager wordt aangeboden aan de bibliotheek. Onder digital born begrijpen we: documenten die oorspronkelijk niet analoog werden gecreëerd, maar wel digitaal. Digital born materiaal laat zich omschrijven als documenten die gerepresenteerd worden als een stroom van binaire bits (1 of 0) die door een computer kunnen worden geïnterpreteerd en weergegeven.

{% hint style="info" %}
_Voorbeelden van digital born materiaal: e-mail, tekstdocumenten, audiovisuele documenten gemaakt met digitale opnameapparatuur, websites, databases, spreadsheets, presentaties, grafische ontwerpen,..._
{% endhint %}

Door pre-ingest willen we meer inzicht krijgen in de aard van het aangeleverde materiaal en het materiaal archief-klaar te maken vooraleer we dit archiveren. Doen we door…

* … het aangeleverde materiaal eenduidig te **identificeren**.
* … **risico’s te detecteren** die duurzame lange termijn archivering bemoeilijken.
* … het aangeleverde materiaal op te schonen en te converteren in een **archief-klare vorm**.

Op basis van analyses uitgevoerd tijdens pre-ingest wordt het mogelijk om in functie van tijd en middelen **strategieën en prioriteiten** uit te werken die noodzakelijk zijn voor het goed beheer van het digitaal archief van de Universiteitsbibliotheek.
