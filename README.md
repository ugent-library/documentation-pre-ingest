# Inleiding

Dit document bevat een beknopt draaiboek dat het **pre-ingest** werkproces in de Universiteitsbibliotheek beschrijft. Dit werkproces situeert zich tussen het moment waarop digitaal materiaal wordt aangeboden, en het moment waarop dat materiaal daadwerkelijk wordt opgeladen naar archival storage. Het doel van pre-ingest is het verzekeren van de duurzame digitale archivering van materiaal.

Dit werkproces beperkt zich tot de verwerking van **digital born materiaal** dat ofwel online, ofwel via een fysieke digitale drager wordt aangeboden aan de bibliotheek. Onder digital born begrijpen we: documenten die oorspronkelijk niet analoog werden gecreëerd, maar wel digitaal, dus gerepresenteerd als een stroom van bits die door een computer kunnen worden geïnterpreteerd en weergegeven.

_Voorbeelden: e-mail, tekstdocumenten, audiovisuele documenten gemaakt met digitale opnameapparatuur, websites, databases, spreadsheets, presentaties, grafische ontwerpen,..._

Door pre-ingest willen we meer inzicht krijgen in de aard van het aangeleverde materiaal en het materiaal archief-klaar te maken vooraleer we dit archiveren. Doen we door…

* … het aangeleverde materiaal eenduidig te **identificeren**.
* … **risico’s te detecteren** die duurzame lange termijn archivering bemoeilijken.
* … het aangeleverde materiaal op te schonen en te converteren in een **archief-klare vorm**.

Op basis van de assessments van het te archiveren materiaal uitgevoerd tijdens pre-ingest wordt het mogelijk om in functie van tijd en middelen strategieën en prioriteiten uit te werken die noodzakelijk zijn voor het goed beheer van het digitaal archief van de Universiteitsbibliotheek.

Een inhoudelijke appreciatie van het aangeleverde materiaal valt op dit moment (2023) buiten de scope van dit draaiboek. Concreet gaat het om doorgedreven inhoudelijke beschrijving in een records management systeem, het klaren van rechten, en het inschatten van de intrinsieke waarde van het materiaal dat het belang van duurzame digitale archivering door de Universiteitsbibliotheek bepaalt.
